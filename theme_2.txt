<b>Основи мови - змінні та вирази</b>

<b>Опис</b>

Сьогодні на занятті ми отримаємо знання стосовно базових елементів мови програмування, навчимося оголошувати змінні та вирази.

Сьогодні ми:

Вивчимо алфавіт мови Python..
Розглянемо Величини мови.
Ознайомимось із інструкцією та виразами.
Навчимось працювати з операторами та операндами.
Розглянемо Типи даних.
Попрацюємо з Виразами порівняння.
Опануємо поняття Вбудовані функції.
Дізнаємось як переводити дані з одного типу в інший.
Виконаємо практичні завдання.

Алфавіт мови Python

Алфавіт мови — набір символів, що може використовуватись у програмному коді.

До алфавіту мови Python входять такі символи:

літери латинського алфавіту: A...Z, a...z;
цифри: 0...9;
знаки арифметичних операцій, спеціальні символи: + — * / \ ^ = < > ( ) . , : ; ‘ # _.
комбінації символів: <=, >=, <>, = =; !=, **.

Також, важливими поняттями є синтаксис та семантика мови:

Синтаксис мови — сукупність правил побудови команд мови програмування.

Семантика мови — сукупність правил виконання комп’ютером команд, записаних мовою програмування.

<b>Величини в мові Python</b>

Усі дії в програмуванні виконуються над певними величинами. Перш ніж складати алгоритм і записувати його мовою програмування, потрібно визначити, які величини будуть використовуватися і змінюватися в ході виконання алгоритму.

Окремий інформаційний об’єкт (число, символ, рядок тощо) називають величиною.

Вид величини визначає спосіб використання величини у програмі, тобто чи буде величина змінювати значення в ході виконання алгоритму.

Величина може бути:

<b>Константою</b> (це величини, значення яких не можуть змінюватися в ході виконання програми)

<b>Змінною</b> (це величини, значення яких можуть змінюватися в ході виконання програми)